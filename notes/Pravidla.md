---
title: Pravidlá
---

*Na úspešné absolvovanie predmetu je potrebné*:

* Prísť na predmet s úspešne absolvovanou prerekvizitou *1-INF-127, Programovanie (1) v C/C++* (možná výnimka pre študentov neinformatických odborov).
* Získať za semester a skúšku dohromady aspoň 50 bodov z plného počtu 100 bodov.
* Uspieť na skúške.

*Body budú prideľované a stŕhané podľa nasledujúceho kľúča*:
* Najviac 60 bodov za praktické testy na cvičeniach (tri testy po 20 bodoch + náhradný test).
* Najviac 10 bodov za semestrálnu písomku.
* Najviac 30 bodov za skúšku.
* Penalizácie za nesprávne resp. neodovzdané riešenia dvoch domácich úloh (dokopy až -20 bodov).

Všetky zadania na tomto predmete musia byť riešené individuálne.

## Testy na cvičeniach

V troch týždňoch semestra bude *počas cvičení* prebiehať praktický test, za ktorý bude možné získať zakaždým najviac 20 bodov.
* Test bude pozostávať z niekoľkých programátorských úloh s odovzdávaním riešení na testovač.
* (Podobný princíp ako rozcvičky v zimnom semestri, avšak bude potrebné vyriešiť viac ako jednu úlohu a pomoc od vyučujúcich bude limitovaná na otázky konkrétneho charakteru.)
* *Termíny testov:* 10. marca, 14. apríla a 28. apríla.
* Na každom z testov sa môžu objaviť úlohy k ľubovoľnej v tom čase už prebranej látke (upresní sa neskôr).
* Na získanie bodov z testu je potrebná účasť na cvičeniach v danom týždni.

V čase posledných cvičení (19. mája) bude *náhradný test*, ktorý bude možné využiť v prípade neúčasti na niektorom z riadnych termínov testov. V prípade účasti na všetkých riadnych termínoch možno náhradný test využiť aj na opravu najhoršie napísaného testu (náhradný test ale bude v každom prípade zameraný na látku z celého semestra).

## Semestrálna písomka

* Písať sa bude na papieri v čase poslednej prednášky (18. mája).
* Bude za ňu možné získať najviac 10 bodov.
* Zameranie predovšetkým na teóriu z prednášok.

## Domáce úlohy

Počas semestra budú zverejnené dve &bdquo;bežné&rdquo; domáce úlohy, ktoré bude do stanoveného termínu potrebné odovzdať prostredníctvom testovača.

* Za domáce úlohy sa neprideľujú žiadne body, ale je potrebné dosiahnuť uznanie správnych riešení obidvoch úloh.
* Po termíne odovzdania budú riešenia úlohy opravené cvičiacimi a každé z načas odovzdaných riešení bude buď *uznané* (ak je riešenie po všetkých stránkach správne a bez nedostatkov), alebo s patričným komentárom *vrátené na prerobenie* (v opačnom prípade).
* Úlohy vrátené na prerobenie bude potrebné opätovne odovzdať do stanoveného opravného termínu, po ktorom bude cvičiacimi znovu posúdená ich správnosť a správne riešenia budú uznané.
* Nedosiahnutie uznania správneho riešenia úlohy ani v opravnom termíne bude postihované **penalizáciou -5 alebo -10 bodov** v závislosti od rozsahu nedostatkov riešenia (-5 bodov za drobné chyby alebo nedostatky, -10 bodov za zásadné chyby, nedokončené alebo neodovzdané riešenia).
* Výstup OK na testovači je nutnou, *nie však postačujúcou* podmienkou uznania správneho riešenia úlohy. Hodnotiť sa budú aj návrhové a formálne aspekty odovzdaného kódu.
* Je silno odporúčané snažiť sa o uznanie správneho riešenia úlohy už v jej riadnom termíne odovzdania.  
* *Dátumy zverejnenia domácich úloh:* 17. marca a 28. apríla.

Na jednotlivých cvičeniach budú navyše na testovači postupne zverejňované sady úloh na precvičenie preberanej látky. Riešenie týchto úloh nie je povinné, ale je silno odporúčané (aj ako príprava na testy).

## Skúška  

Skúška bude pozostávať z:

* *Praktickej časti* spočívajúcej v riešení programátorskej úlohy s odovzdávaním na testovač (najviac 20 bodov).
* *Ústnej časti* spočívajúcej v diskusii o praktickej časti skúšky a/alebo o teórii z prednášok (najviac 10 bodov).

Na úspešné absolvovanie *skúšky* je potrebné získať *aspoň 10 bodov z praktickej časti a aspoň 5 bodov z ústnej časti*.

Prípadné opakovanie skúšok sa riadi študijným poriadkom (v takom prípade je vždy potrebné opakovať obidve časti skúšky).

Termíny skúšok budú stanovené v druhej polovici semestra po dohode so študentmi. Účasť na predtermíne skúšky nemusí byť umožnená študentom, ktorí sa zúčastnia náhradného testu alebo budú odovzdávať druhú domácu úlohu v opravnom termíne.

## Výsledná známka z predmetu

Po úspešnom absolvovaní skúšky sa výsledná známka z predmetu za daný skúškový termín stanoví, na základe celkového počtu bodov získaných za semester a skúšku, podľa nasledujúceho kľúča:

|-------------------------------|||----| 
| 90 bodov a viac               ||| A  |
| aspoň 80 a menej ako 90 bodov ||| B  |
| aspoň 70 a menej ako 80 bodov ||| C  |
| aspoň 60 a menej ako 70 bodov ||| D  | 
| aspoň 50 a menej ako 60 bodov ||| E  | 
| menej ako 50 bodov            ||| FX |


Táto známka môže byť na základe ústnej časti skúšky v ojedinelých prípadoch pozmenená o jeden stupeň (ale nikdy nie z FX na inú známku). V prípade neúspechu na skúške získava študent v rámci daného skúškového termínu hodnotenie FX.
